---
title: Αφιέρωμα μνήμης και τιμής στον Πρόεδρο Θωμά Π. Κατωπόδη (1948-2013) και στον Αντιπρόεδρο Γεώργιο Π. Ροντογιάννη (1945-2013)
newsInfo: Κυκλοφόρησε στις αρχές Ιουλίου 2014 το 67<sup>ο</sup> δημοσίευμα της Εταιρείας Λευκαδικών Μελετών, το οποίο περιέχει τα Πρακτικά της ημερίδας που οργάνωσε η Εταιρεία στην Αθήνα στις 17 Δεκεμβρίου 2013: Πρόκειται για αφιέρωμα μνήμης και τιμής στον αντιναύαρχο του Πολεμικού Ναυτικού ε.α. και επίτιμο αρχηγό του Στόλου Θωμά Π. Κατωπόδη (1948 – 10/9/2013), Πρόεδρο της ΕΛΜ (2009-2013) και στον Ιατρό καρδιολόγο, Ομότιμο καθηγητή Αθλητιατρικής του Πανεπιστημίου Θεσσαλίας Γεώργιο Π. Ροντογιάννη (1945-20/6/2013) Αντιπρόεδρο της ΕΛΜ (2000-2013).
---

Κυκλοφόρησε στις αρχές Ιουλίου 2014 το 67<sup>ο</sup> δημοσίευμα της Εταιρείας Λευκαδικών Μελετών, το οποίο περιέχει τα *Πρακτικά* της ημερίδας που οργάνωσε η Εταιρεία στην Αθήνα στις 17 Δεκεμβρίου 2013: Πρόκειται για αφιέρωμα μνήμης και τιμής στον αντιναύαρχο του Πολεμικού Ναυτικού ε.α. και επίτιμο αρχηγό του Στόλου Θωμά Π. Κατωπόδη \(1948 – 10/9/2013\), Πρόεδρο της ΕΛΜ \(2009-2013\) και στον Ιατρό καρδιολόγο, Ομότιμο καθηγητή Αθλητιατρικής του Πανεπιστημίου Θεσσαλίας Γεώργιο Π. Ροντογιάννη \(1945-20/6/2013\) Αντιπρόεδρο της ΕΛΜ \(2000-2013\).

Τα περιεχόμενα του βιβλίου είναι τρεις προσφωνήσεις του Προέδρου της ΕΛΜ Αθανασίου Δ. Μελά, του Αντιπροέδρου της ΕΛΜ Άγγελου Γ. Χόρτη και του εκπρόσωπου του Πανεπιστημίου Θεσσαλίας καθηγητή Κίμωνα Σακελλαρίου. Ακολουθούν δύο εισηγήσεις της Βιβέτ Τσαρλαμπά-Κακλαμάνη, φιλολόγου και συγγραφέως, *Θωμάς Π. Κατωπόδης \(1948-2013\). Ο λαμπρός ναύαρχος και θερμός λευκαδολάτρης* και του Σπύρου Κονιδάρη, υποναυάρχου και υπαρχηγού του στόλου, *Αντιναύαρχος, Π.Ν. Θωμάς Κατωπόδης, αρχηγός στόλου*, όπου εξιστορείται η ζωή και το έργο του Θ. Κατωπόδη και εξαίρονται οι προσπάθειες και ο αγώνας του για σπουδές, διάκριση, ωφέλιμη και αποτελεσματική δράση στο πλαίσιο των υπεύθυνων και υψηλών καθηκόντων, που του ανατέθηκαν από το πολεμικό ναυτικό, αλλά και στο πλαίσιο εθελοντικής του προσφοράς, από την θέση του Προέδρου του Δ.Σ. της ΕΛΜ. Τις αναφορές στον Θ. Κατωπόδη συμπληρώνουν αντιπροσωπευτικές φωτογραφίες που παρουσιάζουν στιγμές από την ζωή και τη δράση του. Ακολουθούν οι εισηγήσεις για τον Γ. Π. Ροντογιάννη του Τριαντάφυλλου Ε. Σκλαβενίτη, ιστορικού, διευθυντή ερευνών του Εθνικού Ιδρύματος Ερευνών, *Γεώργιος Πάνου Ροντογιάννης \(1945-2013\). Από τις οικογενειακές βιογραφίες στην ιστορία της εκπαίδευσης* και του Κωνσταντίνου Ν. Παύλου, *Γεώργιος Πάνου Ροντογιάννης*, όπου εξιστορούνται οι σπουδές, η κατάρτιση, το επιστημονικό έργο του Γ. Π. Ροντογιάννη και οι διακρίσεις που αξιώθηκε καθώς και οι ολοκληρωμένες προσπάθειες για την έκδοση του έργου του ιστορικού της Λευκάδας και πατέρα του, Π.Γ. Ροντογιάννη και οι μελέτες του εκπαιδευτικού-παιδαγωγικού του έργου που αποδεικνύουν τη συμβολή του στη λευκαδική ιστορία της εκπαίδευσης και τη γνωριμία με το λευκαδίτικο παρελθόν. Το αφιέρωμα κλείνουν φωτογραφίες από τη ζωή και τη δράση του Γ.Π. Ροντογιάννη και στο τέλος δημοσιεύονται οι ευχαριστήριες αντιφωνήσεις των γιών των τιμωμένων. 

*[Αφιέρωμα μνήμης και τιμής στον Πρόεδρο Θωμά Π. Κατωπόδη \(1948-2013\) και στον Αντιπρόεδρο Γεώργιο Π. Ροντογιάννη \(1945-2013\)](/publications/epetiaka-afierwmata/katopodhs-rontoyannis.html).* Πρακτικά ημερίδας, Αθήνα 17 Δεκεμβρίου 2013, Αθήνα 2014, 79 σ. ISBN: 978-960-7498-31-1.