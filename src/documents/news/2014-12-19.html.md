---
title: Τιμητικό Βραβείο της Ακαδημίας Αθηνών στην Εταιρεία Λευκαδικών Μελετών 
newsInfo: Η Ακαδημία Αθηνών εκτιμώντας την επί σαράντα τέσσερα συνεχή χρόνια προσφορά της ΕΛΜ στα γράμματα, την ιστορική έρευνα και την πολιτιστική δραστηριότητα τιμά αυτή με βραβείο.
---

Στην αίθουσα τελετών της Ακαδημίας Αθηνών έγινε σήμερα, 19 Δεκεμβρίου 2014, Πανηγυρική Συνεδρία στην οποία μίλησε, όπως συνηθίζεται, ο Πρόεδρός της και στη συνέχεια απενεμήθησαν τιμητικές διακρίσεις σε Επιστήμονες, Φορείς, Οργανώσεις και Εταιρείες.

Η Εταιρεία Λευκαδικών Μελετών έλαβε Βραβείο της «τάξης των Γραμμάτων και των Καλών Τεχνών» με την παρακάτω αιτιολόγηση, όπως ακούστηκε στην εισηγητική έκθεση του Γενικού Γραμματέα της Ακαδημίας, που διαβάστηκε στην κατάμεστης αίθουσα και αντίγραφό του μας δόθηκε.

«*Απονέμεται βραβείο της Ακαδημίας στην Εταιρεία Λευκαδικών Μελετών \(1970\) για τη σημαντική επιστημονική και εκδοτική της δραστηριότητα και την προσφορά της στην καλλιέργεια και ανάδειξη του πολιτισμού της Λευκάδας. Με το έργο της η Εταιρεία στερεώνει στη Λευκάδα πνευματική και ιστορική παράδοση η οποία θα αποδίδει μονίμως ωφελίμους καρπούς.»*

Το βραβείο παρέλαβε ο Πρόεδρος κ. Αθανάσιος Μελάς.

Εκτός του Προέδρου παρευρεθήκαν ο Αντιπρόεδρος κ. Άγγελος Χόρτης και η Γενική Γραμματέας κ. Μιράντα Κουνιάκη- Κορδελλίδη με το σύζυγό της .

Το Δ.Σ και τα Μέλη της Ε.Λ.Μ αισθάνονται ιδιαίτερη χαρά και ικανοποίηση για την τιμητική αυτή διάκριση, η οποία υπαγορεύει περισσότερες ευθύνες σε όλους μας και μεγαλύτερη προσπάθεια, πάντα με τη συμβολή νέων Λευκαδίων, για την πορεία της στο ταξίδι του χρόνου.

Θαν. Μελάς


<img class="pure-img" src="/images/vravio_akadimias_athinon_2014.jpg" alt="Το βραβείο της Ακαδημίας Αθηνών στην ΕΛΜ." ></img>
