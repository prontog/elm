---
title: Έκθεση ζωγραφικής: "Η Λευκάδα του Κώστα Γλένη – Έργα 2019-2023"
newsInfo: Η Εταιρεία Λευκαδικών Μελετών και ο Δήμος Λευκάδας σας προσκαλούν να παρευρεθείτε στα εγκαίνια της έκθεσης "Η Λευκάδα του Κώστα Γλένη – Έργα 2019-2023" που θα γίνει στις 17 Ιουλίου 2024, ημέρα Τετάρτη και ώρα 20:30 στην Αίθουσα Τέχνης Θεόδωρος Στάμος του Δήμου Λευκάδας.
---

Η Εταιρεία Λευκαδικών Μελετών και ο Δήμος Λευκάδας σας προσκαλούν να παρευρεθείτε στα εγκαίνια της έκθεσης *Η Λευκάδα του Κώστα Γλένη – Έργα 2019-2023* που θα γίνει στις 17 Ιουλίου 2024, ημέρα Τετάρτη και ώρα 20:30 στην Αίθουσα Τέχνης Θεόδωρος Στάμος του Δήμου Λευκάδας. Την έκθεση θα εγκαινιάσει ο Κωνσταντίνος Κατηφόρης, Πρόεδρος της Εταιρείας Λευκαδικών Μελετών.

Η έκθεση έχει επιμεληθεί από τον Δρ Μεγακλή Ρογκάκο και θα είναι επισκέψιμη για το κοινό από 17 έως 31 Ιουλίου 2024 από Δευτέρα έως Σάββατο τις ώρες 20:00-22:30.

Το 80 σελίδων λεύκωμα που συνοδεύει την έκθεση παράχθηκε χάρη στη χορηγία της Σταύρακας Α.Ε. – Εμπόριο & Κατεργασία Ξύλου. Είναι πλήρως εικονογραφημένο και αναπαράγει το σχόλιο του επιμελητή της έκθεσης καθώς και δύο εμβληματικές εισηγήσεις του ζωγράφου – *…για τον Θεόδωρο Στάμο* \(Αίθουσα Δημοτικού Κινηματογράφου Απόλλων της Λευκάδας την 28η Οκτωβρίου 2006\) και *Αυτοπαρουσίαση* \(Πνευματικό Κέντρο Δήμου Λευκάδας\) την 1η Αυγούστου 2011\). Θα παρέχεται δωρεάν από την Εταιρεία Λευκαδικών Μελετών σε κάθε ενδιαφερόμενο.

**Βιογραφικό**
Ο Κώστας Γλένης γεννήθηκε στη Λευκάδα στις 5 Δεκεμβρίου 1949. Σπούδασε στο τμήμα μέσων και νέων ελληνικών σπουδών του Πανεπιστημίου Ιωαννίνων. Το 1974 γνωρίστηκε με τον Θεόδωρο Στάμο και συνδέθηκε μαζί του με στενή φιλία μέχρι το θάνατο του, το 1997. Μαθήτευσε κοντά του όλα αυτά τα χρόνια και μάλιστα φιλοξενήθηκε για ένα διάστημα στην οικία του στη Νέα Υόρκη, όπου και παρακολούθησε μαθήματα στην τάξη του, στον Σύνδεσμο Φοιτητών Τέχνης \(1979-1980\). Ιδρυτικό μέλος της ομάδας «Δρόμοι στην Τέχνη», 1978. Είναι μέλος του Επιμελητηρίου Εικαστικών Τεχνών Ελλάδας. Ο Μεγακλής Ρογκάκος επιμελήθηκε την έκθεση *Τρεις καλλιτέχνες προτείνουν έργα τέχνης για τη σχέση Ελλάδας-Ιαπωνίας: Κώστας Γλένης · Διονύσης Ζώης Ζαβερδίνος · Σωτήρης Θεριανός* στην Αίθουσα Τέχνης Θεόδωρος Στάμος του Πνευματικού Κέντρου Δήμου Λευκάδας το 2009. Τα έργα του δημοσιεύονται στον ιστότοπο www.glenis.gr.

**Βιογραφικό Επιμελητή**
Ο Μεγακλής Ρογκάκος κατέχει πτυχίο στην Ιστορία της Τέχνης από το Αμερικανικό Κολλέγιο Ελλάδος \(1997\)˙ Μάστερ στην Πολιτική και Διαχείριση των Τεχνών από το Πανεπιστήμιο Σίτυ του Λονδίνου \(1998\)˙ επιπλέον πτυχίο Μάστερ στην Ιστορία και Θεωρία της Τέχνης από το Κολλέγιο Γκόλντσμιθς του Λονδίνου \(1999\)˙ Διδακτορικό στη Φιλοσοφία και Ιστορία της Τέχνης από το Πανεπιστήμιο του Έσεξ \(2016\). Κατά την περίοδο 2000-2004 εργάστηκε ως υπεύθυνος πληροφορικής στην Τέιτ Γκάλερυ, διεξήγαγε επιστημονική έρευνα και επιμελήθηκε μία σειρά από εκθέσεις πολυμέσων. Το 2004-2012 εργάσθηκε ως Επιμελητής ACG Art στο Αμερικανικό Κολλέγιο Ελλάδος. Από το 2012, εργάζεται ως ανεξάρτητος ιστορικός τέχνης και επιμελητής εκθέσεων. Το 2023 εξέδωσε τό βιβλίο με τίτλο «Σεξ & Ντραγκς & Ροκ’ν’Ρολ: Μία Ηθική Οδύσσεια επανιστορημένη από τους Όμηρο, Τζόυς και Ντυσάν» \(Ίδρυμα Κερκυραϊκής Κληρονομιάς, 2023\). Επιπλέον, δημοσιεύει κριτικές εκθέσεων τέχνης κυρίως στο www.elculture.gr, αλλά και στο www.visuelimage.com. Το επιμελητικό έργο του δημοσιεύεται στο προσωπικό του μπλογκ www.megaklesrogakos.wordpress.com.

