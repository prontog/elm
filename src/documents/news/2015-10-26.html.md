---
title: Οι καλοκαιρινές δραστηριότητες της Εταιρείας Λευκαδικών Μελετών
newsInfo: Συνοπτικό δελτίο απολογισμού δράσεων και προσφοράς της Εταιρείας Λευκαδικών Μελετών κατά τους καλοκαιρινούς μήνες.
---

**Δελτίο Απολογισμού Δράσεων και Προσφοράς της Εταιρείας Λευκαδικών Μελετών κατά τους καλοκαιρινούς μήνες**

Το Δ.Σ. της Εταιρείας είναι στην ευχάριστη θέση να ανακοινώσει ότι κατά τους καλοκαιρινούς μήνες του τρέχοντος έτους διεξήγαγε, υποστήριξε και συμμετείχε σε πλήθος πολιτιστικών δραστηριοτήτων.

Αναλυτικότερα, στις 31/07 – 01/08 διεξήχθη το Κ’ Συμπόσιο της Εταιρείας, το οποίο πραγματοποιήθηκε στο πλαίσιο των Γιορτών Λόγου και Τέχνης σε συνεργασία με το Πνευματικό Κέντρο του Δήμου Λευκάδας. Το Συμπόσιο είχε θέμα: *Αλλαγές κυριαρχιών, ρήξεις και νέοι θεσμοί στα Επτάνησα από το 1797 έως το 1815*. [\(μεταβείτε στην ιστοσελίδα του Συμποσίου\)](/xroniko/symposia/index.html#symposio_20)

Σ’ αυτό έγκριτοι εισηγητές: ακαδημαϊκοί, διδάκτορες, καθηγητές πανεπιστημιακών ιδρυμάτων και ερευνητές, ανέδειξαν και τεκμηρίωσαν με ενάργεια κι ακρίβεια στο ακροατήριο τα αντικείμενα της έρευνάς τους, όπως αυτά είχαν προανακοινωθεί στο επίσημο Πρόγραμμα του Συμποσίου.

Ευχαριστούμε ιδιαίτερα τους διακεκριμένους ομιλητές για την παρουσία τους στο νησί μας, η οποία μας τίμησε ιδιαίτερα καθώς και για τη σπουδαία συμβολή τους στη διαρκή προσπάθεια της Εταιρείας να προσφέρει υψηλού επιπέδου πνευματικά και πολιτισμικά αγαθά.

Αξίζει να σημειωθεί ότι στο τέλος της δεύτερης συνεδρίας του Συμποσίου προσφέρθηκε το αθλοθετημένο βραβείο ΠΕΤΡΟΥ και ΝΙΤΑΣ ΑΡΓΥΡΗ στον μαθητή Ηλία Μήτσουρα του 1ου Λυκείου της πόλης, που πρώτευσε βαθμολογικά κατά το σχολικό έτος 2014 – 2015 ανάμεσα σε όλους τους μαθητές των Λυκείων. Ευχαριστούμε θερμά τον κύριο και την κυρία Αργύρη και ευχόμαστε καλές σπουδές στον βραβευθέντα.

Επιπλέον, η Εταιρεία Λευκαδικών Μελετών εξέδωσε ενημερωτικό φυλλάδιο σχετικά με τις ευεργετικές επιδράσεις του μελιού για τον άνθρωπο. Το φυλλάδιο αυτό υποστήριξε επιστημονικά τη σχετική Γιορτή του Μελιού, την οποία διοργάνωσε ο Σύλλογος Απανταχού Δραγανιτών «Η Υπαπαντή του Κυρίου» στις 8 του Αυγούστου. Μάλιστα, ο Σύλλογος των Απανταχού Δραγανιτών προέβη στην αποστολή [ευχαριστήριου μηνύματος](/images/draganites_2015.jpg), στο οποίο η Εταιρεία ανταποδίδει και ελπίζει σε μελλοντικές συνεργασίες.

Δεν πρέπει να παραληφθεί η συμμετοχή της Εταιρείας και στην [Έκθεση Φωτογραφίας](/images/ekthesi_fotografias_2015.jpg) που διοργανώθηκε στον Άγιο Πέτρο από τις 9 έως τις 15 του Αυγούστου.

Κατόπιν τούτων, η Εταιρεία Λευκαδικών Μελετών νιώθει την υποχρέωση να ευχαριστήσει βαθύτατα,που στήριξαν έμπρακτα το έργο της: 
- τον Δήμαρχο Λευκάδας και Πρόεδρο του Πνευματικού Κέντρου Δήμου Λευκάδας,
- τον Βουλευτή Λευκάδας,
- τον Σεβασμιότατο Μητροπολίτη Λευκάδας Θεόφιλο,
- όλους ανεξαιρέτως τους Φορείς, Συλλόγους και Σωματεία του Νησιού, οι οποίοι σε πείσμα των καιρών, των σύγχρονων συνθηκών ζωής και των πενιχρών διαθέσιμων μέσων αναγνωρίζουν την αξία της λευκαδικής πολιτιστικής και πολιτισμικής παραγωγής και εργάζονται με υπομονή και επιμονή για την ποιοτική ανάδειξή της,
- τα αγαπητά μέλη της Εταιρείας Λευκαδικών Μελετών, τα οποία σε κάθε ευκαιρία και περίσταση αποδεικνύουν έμπρακτα και ουσιαστικά την αγάπη τους για εκείνη,
- τελικά το πλήθος των συμπατριωτών μας, του λευκαδικού και μη κόσμου, που στήριξε, στηρίζει και θα εξακολουθεί να πλαισιώνει με αγάπη και ενδιαφέρον κάθε νέα προσπάθεια και δράση της Εταιρείας. 
