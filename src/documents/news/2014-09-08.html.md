---
title: Εκδήλωση: ΙΘ' Συμπόσιο στις Γιορτές Λόγου και Τέχνης
newsInfo: Στις 8 και 9 Αυγούστου τ.έ, στο πλαίσιο των Γιορτών Λόγου και Τέχνης πραγματοποιήθηκε στο Πνευματικό Κέντρο του Δήμου Λευκάδας το ΙΘ΄ Συμπόσιο της Εταιρεία με Θέμα "Πολιτισμικές Εκφράσεις της Επτανησιακής Ταυτότητας 17<sup>ος</sup>- 19<sup>ος</sup> αιώνας".
---

Στις 8 και 9 Αυγούστου τ.έ, στο πλαίσιο των Γιορτών Λόγου και Τέχνης πραγματοποιήθηκε στο Πνευματικό Κέντρο του Δήμου Λευκάδας το ΙΘ΄ Συμπόσιο της Εταιρεία με Θέμα :

## "Πολιτισμικές Εκφράσεις της Επτανησιακής Ταυτότητας 17<sup>ος</sup>- 19<sup>ος</sup> αιώνας"

Σ’ αυτό διακεκριμένοι ομιλητές, Καθηγητές Πανεπιστημίων και Ερευνητές, ειδικοί σε ιστορικά και καλλιτεχνικά θέματα, μίλησαν με σαφήνεια, επιστημοσύνη και περιεκτικότητα, σε εκλεκτό ακροατήριο, και ανέπτυξαν τα επί μέρους θέματά τους, όπως είχαν ανακοινωθεί με πρόσκληση-πρόγραμμα, που εγκαίρως, είχε σταλεί σε πολλούς αποδέκτες.

Ευχαριστούμε τους ομιλητές για την παρουσία τους στο νησί μας, η οποία μας τιμά ιδιαίτερα καθώς και για την πνευματική τους προσφορά. 

Ακόμα ευχαριστούμε

Το Δήμαρχο, οικοδεσπότη, κ. Κώστα Αραβανή

Το Βουλευτή Λευκάδας κ. Θόδωρο Σολδάτο

Τον Αιδεσιμότατο πρωτοπρεσβύτερο πατέρα κ. Αθανάσιο Κοσμά, εκπρόσωπο του Σεβασμιοτάτου Μητροπολίτη κ.κ Θεοφίλου, που δεν μπόρεσε να είναι μαζί μας και

τον εκλεγμένο Δήμαρχο κ. Κώστα Δρακονταειδή, για τις αναφορές τους,

τους Προέδρους των δύο συνεδριών:

πατέρα Ιωαννίκιο Ζαμπέλη, Αρχιμανδρίτη της Ι.Μ Λευκάδος και Ιθάκης και

τον κ. Δημήτριο Τσερέ, Φιλόλογο –Συγγραφέα και τέλος

το πλήθος των ακροατών που γέμισαν και στις δυο συνεδρίες την αίθουσα διεξαγωγής του Συμποσίου, δείχνοντας την αγάπη τους στην ΕΛΜ και εκτιμώντας το έργο που για σαράντα τέσσερα \(44\) χρόνια επιτελεί προβάλλοντας την πνευματικότητα του τόπου μας.

Στο τέλος της δεύτερης συνεδρίας προσφέρθηκε το αθλοθετημένο βραβείο ΠΕΤΡΟΥ και ΝΙΤΑΣ ΑΡΓΥΡΗ στη μαθήτρια Νεφέλη Ντίνου, του 1<sup>ου</sup> Λυκείου της πόλης, που πρώτευσε βαθμολογικά το σχολικό έτος 2013-2014, μεταξύ όλως των μαθητών των Λυκείων.

Ο Πρόεδρος της ΕΛΜ, Αθανάσιος Δ. Μελάς, υποδεχόμενος τους προσκεκλημένους και αναπτύσσοντας τη θεματική του ΙΘ’ Συμποσίου είπε:

Ο εορτασμός των εκατόν πενήντα \(150\) χρόνων από την Ένωση της Επτανήσου με την Ελλάδα \(1864-2014\) είναι μια καλή ευκαιρία για αναστοχαστικές προσεγγίσεις του ιόνιου παρελθόντος και μάλιστα των μηχανισμών μέσα από τις οποίες οι ποικίλες και πολυεπίπεδες αναζητήσεις και προσλήψεις διαμόρφωσαν την ιδιοπροσωπία του ιόνιου κόσμου κατά τη διάρκεια των δυτικών κυριαρχιών στα Επτάνησα και των πνευματικών τους σχέσεων με τον ευρωπαϊκό πολιτισμό αλλά και με το εθνικό κέντρο που διαμορφώθηκε με τη μεγάλη Ελληνική Επανάσταση του 1821, στην οποία συμμετείχαν και οι Επτανήσιοι.

Αυτή την ιδιοπροσωπία μαρτυρούν οι πολυτισμικές μεταφορές του κρητικού πολιτισμού στα Ιόνια νησιά και κυρίως η διαμόρφωση της επτανησιακής Τέχνης, της Μουσικής, της Λογοτεχνίας, της Γλώσσας, της Ιστοριογραφίας, της Λογιοσύνης και της Ιδεολογίας. Οι προσεγγίσεις που θα επιχειρηθούν στο διήμερο Συμπόσιό μας με τις ανακοινώσεις των οκτώ \(8\) ειδικών επιστημόνων που έχουμε την τιμή και τη χαρά να φιλοξενούμε, πιστεύουμε ότι θα αναδείξουν τα κρίσιμα στοιχεία της επτανησιακότητας αλλά και των επί μέρους τοπικοτήτων των νησιών μας και θα φωτίσουν την επτανησιακή ταυτότητα, που διατηρήθηκε ως τη εποχή μας και ίσως στις δύσκολες μέρες μας μπορεί να αναδειχτεί σε πηγή έμπνευσης για τη συλλογική πορεία μας.

Με το Συμπόσιό μας η Λευκάδα μετέχει στο φετινό πανηγυρικό επτανησιακό εορτασμό των εκατόν πενήντα \(150\) χρόνων από την Ένωση. Παρόμοιες εκδηλώσεις έγιναν και προγραμματίζονται σε όλα τα Επτάνησα αλλά και στην Αθήνα και όπου γης υπάρχουν οργανωμένες Επτανησιακές παροικίες. Για την Εταιρεία Λευκαδικών Μελετών ήταν μια αυτονόητη πρωτοβουλία, που συνάντησε την άμεση ανταπόκριση και την οικονομική στήριξη του Πνευματικού Κέντρου του Δήμου Λευκάδας και προσωπικά του Δημάρχου κ. Κώστα Αραβανή και του Αντιπροέδρου κ. Τάσου Γαζή, όπως συμβαίνει χρόνια τώρα. Τους ευχαριστούμε ολόψυχα, όπως ευχαριστούμε και το Διοικητικό Συμβούλιο και τους υπαλλήλους του Πνευματικού Κέντρου για την πολύπλευρη βοήθειά τους.

Ευχαριστούμε και τους εκλεκτούς ομιλητές του Συμποσίου μας που δέχτηκαν, στη μέση του καλοκαιριού, να έρθουν στη Λευκάδα, αφού ετοίμασαν τις ανακοινώσεις, που θα έχουμε τη χαρά να ακούσουμε. Ένα παραπάνω ευχαριστώ οφείλουμε στον κ. Δημήτρη Αρβανιτάκη και τον κ. Τριαντάφυλλο Σκλαβενίτη που δέχτηκαν να μας βοηθήσουν και στην επιστημονική οργάνωση του Συμποσίου. Ευχαριστούμε τους Προέδρους των συνεδριών του Συμποσίου, τον Αρχιμανδρίτη πατέρα Ιωαννίκιο Ζαμπέλη και τον φιλόλογο – συγγραφέα κ. Δημήτρη Τσερέ, που δέχτηκαν ευχαρίστως την πρόσκλησή μας να συντονίσουν τις εργασίες του Συμποσίου.

Ξεχωριστά ευχαριστούμε όλους εσάς, κυρίες και κύριοι, αγαπητές και αγαπητοί πατριώτες, που είστε και αυτή τη φορά μαζί μας και τιμάτε με την παρουσία σας τις προσπάθειές μας.

Η Εταιρεία Λευκαδικών Μελετών επιβιώνει τα τελευταία χρόνια με δυσκολία μέσα στη γενικευμένη κρίση που τη βιώνουμε - άλλοι δυσκολότερα, άλλοι ευκολότερα - όλοι μας. Προσπαθεί να κρατηθεί ελπίζοντας στην πολλαπλή στήριξη των Λευκαδίων με την ακράδαντη πεποίθηση ότι επιτελεί ένα χρήσιμο έργο, σαράντα τέσσερα \(44\) χρόνια τώρα και έχει δημιουργήσει μια παράδοση και ένα πνευματικό κεφάλαιο, που δεν πρέπει να χαθούν.

Από τα έργα του τελευταίου χρόνου θα ήθελα να θυμίσω την έκδοση του 12<sup>ου</sup> τόμου του επιστημονικού περιοδικού *Επετηρίς Εταιρείας Λευκαδικών Μελετών*: Στις 670 σελίδες του οι φιλίστορες μπορούν να διαβάζουν δεκατέσσερις \(14\) μελέτες και μαρτυρίες για τη λευκαδίτικη ιστορική διαδρομή καθώς και άλλα κείμενα λευκαδικού ενδιαφέροντος. Η έκδοση που εκκρεμούσε δύο χρόνια έγινε χάρη στη γενναία χορηγία του καλού μας φίλου Βασίλη Θωμά Γαζή,πλοιοκτήτη, από τη Βαυκερή και τις έκτακτες ευγενικές προσφορές του αγαπητού οδοντιάτρου επίσης από τη Βαυκερή Άγγελου Κακλαμάνη και άλλων φίλων και μελών της Εταιρείας.

Πριν λίγες μέρες εκδόθηκε από την Εταιρεία μας το *Αφιέρωμα μνήμης και τιμής στον Πρόεδρο Θωμά Π. Κατωπόδη \(1948-2013\) και στον Αντιπρόεδρο Γεώργιο Π. Ροντογιάννη \(1945-2013\)* με τα κείμενα της αφιερωματικής ημερίδας που οργανώσαμε το Δεκέμβρη του 2013 στην Αθήνα. Τα έξοδα της έκδοσης ανέλαβαν οι οικογένειες των τιμωμένων.

Από τον προηγούμενο μήνα η Εταιρείας μας έχει τη δική της ιστοσελίδα:**www.lefkaditika.gr**. Συντελεστές γι’ αυτή τη δημιουργία είναι :

Ο κ. Δημήτρης Θρασυβούλου Φατούρος, Υπάλληλος του ΟΗΕ, μέλος της Εταιρείας, που προσφέρθηκε να γίνει χορηγός για τα έξοδα της ετοιμασίας του υλικού για το Site και για την πάγια ετήσια συνδρομητική δαπάνη.

Ο Πάνος Γεωργίου Ροντογιάννης, προγραμματιστής και μέλος της Εταιρείας μας ανέλαβε το στήσιμο, την παρακολούθηση, και την ενημέρωση της ιστοσελίδας. Τα κείμενα επιμελήθηκε ο κ. Τριαντάφυλλος Σκλαβενίτης. Ελπίζουμε και πιστεύουμε να επισκέπτεσθε την ιστοσελίδα και να γράφετε τις παρατηρήσεις σας για τη βελτίωσή της. Να μαθαίνετε τα νέα της Εταιρείας και να βρίσκετε εύκολα στοιχεία για το έργο τόσων δεκαετιών: Συνέδρια, Συμπόσια, Αφιερώματα, Διαλέξεις, Εκδόσεις περιοδικών, πρακτικών, μελετών και λευκωμάτων.

Δεν ξεχνάμε ότι δεν μπορέσαμε να εκδώσουμε τα πρακτικά του ΙΣΤ’. ΙΖ’, και ΙΗ’ Συμποσίων που ήταν αφιερωμένα στους *Σύγχρονους Λευκάδιους Δημιουργούς* το 2011, 2012, 2013. Ελπίζουμε να βρούμε χρήματα και να συνεργαστούν μαζί μας οι συγγραφείς των ανακοινώσεων, να μας δώσουν τα κείμενά τους ώστε τον επόμενο Αύγουστο να έχουμε κυκλοφορήσει, σε ενιαίο τόμο, τα πρακτικά και να αποκαταστήσουμε τη συνέχεια της παράδοσης της Εταιρείας μας να κυκλοφορεί κάθε καλοκαίρι τα Πρακτικά του προηγούμενου Συμποσίου όπως το κατόρθωνε από το 1997 ως το 2011 για τα πρώτα 15 Συμπόσιά της στις Γιορτές Λόγου και Τέχνης. Φυσικά την ίδια καλή εκδοτική τύχη θέλουμε να έχουν και τα *Πρακτικά* του ΙΘ' Συμποσίου μας με τις οκτώ ανακοινώνεις του.
