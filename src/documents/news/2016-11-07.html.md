---
title: Αφιέρωμα στον Δημήτριο Σ. Γκίνη
newsInfo: Η Εταιρεία Λευκαδικών Μελετών και η Δημόσια Βιβλιοθήκη Λευκάδας σας προσκαλούν να παραβρεθείτε στην αφιερωματική εκδήλωση για τον Δημήτριο Σ. Γκίνη (1890 - 1978) που συνοργανώνουν στις 21 Νοεμβρίου 2016, ημέρα Δευτέρα, ώρα 18:30 στο Πνευματικό Κέντρο του Δήμου Αθηναίων.
---

Η Εταιρεία Λευκαδικών Μελετών και η Δημόσια Βιβλιοθήκη Λευκάδας σας προσκαλούν να παραβρεθείτε στην αφιερωματική εκδήλωση για τον Δημήτριο Σ. Γκίνη \(1890 - 1978\) που συνοργανώνουν στις 21 Νοεμβρίου 2016, ημέρα Δευτέρα, ώρα 18:30 στο Πνευματικό Κέντρο του Δήμου Αθηναίων, Αμφιθέατρο «Αντώνης Τρίτσης», Ακαδημίας 50, Αθήνα.

Ο Δημήτριος Σπ. Γκίνης \(1890-1978\) από πατέρα Λευκαδίτη, τον Σπυρίδωνα Δημ. Γκίνη, Δικηγόρο και μελετητή του Δικαίου, υπήρξε ιστορικός του Δικαίου, εθνικός βιβλιογράφος και μελετητής της νεοελληνικής παιδείας. Σπούδασε νομικά και φιλολογία στο Πανεπιστήμιο Αθηνών και Λειψίας με καθηγητές τον θεμελιωτή της Ιστορικής σχολής του Δικαίου στην Ελλάδα Δημήτριο Παπούλια και τον Λουδοβίκο Μίτεϊς και έτσι τονώθηκε η κλίση του για την έρευνα της ιστορίας του ελληνικού Δικαίου. Δικηγόρησε στην Αθήνα από το 1915 ως το 1953 και το 1960 ανακηρύχθηκε επίτιμος διδάκτορας της Νομικής Σχολής του Πανεπιστημίου Θεσσαλονίκης, για το σύνολο των σπουδαίων, αναλυτικών και συνθετικών του συγγραφών για το Δίκαιο, ιδίως το Μεταβυζαντινό.

Το 1934 ανέλαβε με το φίλο συνεργάτη του Βαλέριο Μέξα τη σύνταξη της Εθνικής Ελληνικής Βιβλιογραφίας 1800-1863, που προκήρυξε η Ακαδημία Αθηνών. Την ολοκλήρωσε, σχεδόν, μόνος του αφού ο Μέξας πέθανε το 1937 και την τύπωσε σε τρεις τόμους 1939, 1941 και 1957: έργο που βοήθησε στην πρόοδο των νεοελληνικών σπουδών με τις περιγραφές 10.919 βιβλίων.

Στα ογδόντα του \(80\) περίπου δημοσιεύματά του περιλαμβάνονται και μελέτες για την νεοελληνική παιδεία.

Άνθρωπος σοβαρός και μειλίχιος υπηρέτησε στη μακρά ζωή του, ανιδιοτελώς, προσπάθειες για την πρόοδο της κοινωνίας, και την ανάπτυξη της επιστήμης και  της παιδείας.

Δεν ξέχασε ποτέ τη Λευκάδα και άφησε εντολή στους οικείους του να παραδώσουν τη βιβλιοθήκη του στη Δημόσια Βιβλιοθήκη Λευκάδας, μαζί με τον πρόχειρο δελτιοκατάλογό της και το έπιπλό της. Η βιβλιοθήκη Δ. Σ. Γκίνη παραδόθηκε από τον ανιψιό του Σπύρο Κωνσταντίνου Γκίνη το 1984 στη Δημόσια Βιβλιοθήκη Λευκάδας, η οποία την καταλογογράφησε για να είναι προσιτή στο αναγνωστικό κοινό. 


### ΠΡΟΓΡΑΜΜΑ

#### Αφιέρωμα στον Δημήτριο Σ. Γκίνη \(1890 - 1978\), Ιστορικό του Δικαίου, μελετητή της παιδείας και βιβλιογράφο
#### Δευτέρα 21 Νοεμβρίου 2016, ώρα 18:30

|                              |                         |
| ---------------------------: | :---------------------- |
| <div class='donthyphenate'>Προσφωνήσεις:</div> | **Αθανάσιος Δ. Μελάς**, Πρόεδρος ΕΛΜ <br/>**Μαρία Ρούσσου**, Προϊσταμένη της Δημόσιας Βιβλιοθήκης Λευκάδας<br/>
| <div class='donthyphenate'>Ομιλητές:</div> | **Τριαντάφυλλος Ε. Σκλαβενίτης**, Ιστορικός, Ομότιμος Διευθυντής Ερευνών Εθνικού Ιδρύματος Ερευνών, *Ο μελετητής της παιδείας* <br/>**Δημήτρης Γ. Αποστολόπουλος**, Ιστορικός του Δικαίου και των Θεσμών, Ομότιμος Διευθυντής Ερευνών Εθνικού Ιδρύματος Ερευνών, *Ο ιστορικός του Δικαίου* <br/>**Πόπη Πολέμη**, Ιστορικός, Υπεύθυνη Βιβλιογραφικού Εργαστηρίου *Φίλιππος Ηλιού* - Μουσείο Μπενάκη, *Όταν ο νομικός έγινε βιβλιογράφος*
| <div class='donthyphenate'>Συντονιστής:</div> | **Αντώνης Ε. Ρουπακιώτης**, Δικηγόρος

Δείτε την πρόσκληση και το πρόγραμμα [εδώ](/documents/prosklhsh_gini.pdf)
