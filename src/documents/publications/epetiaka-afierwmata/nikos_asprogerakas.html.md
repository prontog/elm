---
title: Νίκος Μ. Ασπρογέρακας, Λευκαδίτης Ζωγράφος (1879-1941), Καθηγητής Ε.Μ. Πολυτεχνείου
author:
contributors:
editions:
    - number: 1
      date: 2017
      place: Αθήνα
      pages: 62
      info:
      isbn: 978-960-7498-61-8
      price: 12
tag: [ Επετειακά - Αφιερώματα ]
info:
otherInfo:
---

Στο περιεχόμενό του διαβάζουμε όσα ακούστηκαν στην Εσπερίδα, που η Εταιρεία Λευκαδικών Μελετών οργάνωσε τη Δευτέρα, 1η Αυγούστου του 2016, στην Αίθουσα Τέχνης *Θεόδωρος Στάμος* στη Λευκάδα για να τιμήσει έναν ξεχωριστό καλλιτέχνη.

Αναλυτικά: Σχόλιο από την κ. Κατερίνα Κοσκινά. *Ιστορικό Τέχνης, Μουσειολόγο, Διευθύντρια* *του Εθνικού Μουσείου Σύγχρονης Τέχνης*, με τίτλο: *Με αφορμή την έκδοση για το Νίκο Ασπρογέρακα, ένα σχόλιο για την αναγκαιότητα της μελέτης μιας άγνωστης περιόδου*, τονίζοντας μεταξύ των άλλων τη σημασία των εκδηλώσεων, που επαναφέρουν στη μνήμη και ανασύρουν στην επιφάνεια το έργο των καλλιτεχνών, που για διάφορους λόγους, δεν αποτέλεσαν αντικείμενο μελέτης όπως θα ήταν αναμενόμενο.

Σχόλιο του μεγάλου μας ποιητή Κωστή Παλαμά, που ζούσε στην ίδια γειτονιά με τον Καλλιτέχνη, στην εφημερίδα *Εμπρός*, Πέμπτη 11 Απριλίου 1919, που με χειμαρρώδη λόγο, παρουσιάζει τον καλλιτέχνη μέσα στο ατελιέ του.

Ο κ. Χρήστος Λεμπέσης, Αρχιτέκτων, χορηγός της Εσπερίδας και της έκδοσης του καλαίσθητου τόμου, βιογραφεί το Νίκο Ασπρογέρακα και η κ. Δέσποινα Τσούργιαννη, Ιστορικός της Τέχνης αναφέρεται και αναλύει από αισθητικής απόψεως το έργο του καλλιτέχνη.

Ο Αντιπρόεδρος του Πνευματικού Κέντρου του Δήμου Λευκάδας, κ. Σπύρος Αρβανίτης απευθύνει χαιρετισμό και ο κ. Αθανάσιος Μελάς, Πρόεδρος της Εταιρείας Λευκαδικών Μελετών ομιλεί με λίγα λόγια  για τη σημασία της έκθεσης και τη θεματική της Εσπερίδας.

Την εκδήλωση διευθύνει με την διακρίνουσα αυτόν ιδιαιτερότητα, *ο Ιστορικός, Ομότιμος* *Διευθυντής Ερευνών του Εθνικού Ιδρύματος Ερευνών* κ. Τριαντάφυλλος Σκλαβενίτης, ο οποίος επιμελήθηκε και τη έκδοση του Βιβλίου.

Αξίζει να αναφερθεί ότι στο βιβλίο υπάρχουν φωτογραφίες εννέα \(9\) έγχρωμων πινάκων του καλλιτέχνη, τρεις \(3\) φωτογραφίες του χώρου της έκθεσης των πινάκων, και τέσσερις \(4\) φωτογραφίες του Ασπρογέρακα και μελών της οικογένειάς του.

Κοντολογίς, πρόκειται για ένα βιβλίο με μεγάλο ενδιαφέρον, ικανό να ευαισθητοποιήσει το μελετητή για να εμβαθύνει στο ξεχωριστό έργο του ζωγράφου, αγιογράφου και πανεπιστημιακού δασκάλου Νίκου Ασπρογέρακα.
