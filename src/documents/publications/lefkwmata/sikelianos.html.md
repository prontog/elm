---
title: Σικελιανός 1884-1951
author: Γεράσιμος Γρηγόρης (σύνθεση - επιμέλεια)
contributors: 
editions: 
    - number: 1
      date: 1971
      place: Αθήνα
      pages: 4<sup>ο</sup>, 270
      info: δεμένο
      isbn: 
      price: 
    - number: 2
      date: 1981
      place: Αθήνα
      pages: 4<sup>ο</sup>, 270
      info: δεμένο
      isbn: 
      price: 45
tag: [ Λευκώματα ]
info: Βίος, έργα. Ανθολογία, κριτικές, εικόνες, βιβλιογραφία
otherInfo:
---

Ο Βασίλειος Φραγκούλης από την αρχή της σταδιοδρομίας της Εταιρείας αντιλήφθηκε ότι η παρουσίαση του Λευκάδιου Αγγέλου Σικελιανού, ποιητή με παγκόσμια εμβέλεια, θα πρόβαλλε και θα αναδείκνυε το έργο της Εταιρείας και θα προωθούσε τη δυναμική και την αναγνώρισή της.

Με το σκεπτικό αυτό ανατέθηκε στον αείμνηστο Γεράσιμο Γρηγόρη, σπουδαίο πεζογράφο και μέλος της Εταιρείας, η σύνθεση λευκώματος για τον Άγγελο Σικελιανό. Η Εταιρεία με το *Λεύκωμα Σικελιανός 1971* εγκαινίασε τις εκδόσεις της.

Η πράξη αυτή συμβολίζει τα οράματα και τους στόχους της Εταιρείας και απονέμει τιμή στον μεγάλο Λευκαδίτη ποιητή, που με το έργο του τιμά τη γενέτειρά του και την Ελλάδα.

Για την έκδοση του Λευκώματος γράφει ο Ανδρέας Καραντώνης:

*Πρόκειται για μια αναμνηστική «σύνθεση» που έγινε με την επιμέλεια του γνωστού πεζογράφου Γεράσιμου Γρηγόρη. Αποτελεί έκφραση μεγάλης αγάπης και θαυμασμού του νησιού της Λευκάδας, εκπροσωπουμένου από την Εταιρεία Λευκαδικών Μελετών προς το μεγάλο ποιητικό τέκνο της, τον Άγγελο Σικελιανό, που μαζί με τον προγενέστερό του εθνικό ραψωδό του 1821 Αριστοτέλη Βαλαωρίτη του χάρισε αθάνατη ποιητική δόξα... Και σήμερα η Λευκάδα με τον τόμο της για τον Σικελιανό μας δίδει μια θαυμαστή απόδειξη της μνήμης και της ευγνωμοσύνης προς τον ποιητή. Τη διάρκεια ενός πολιτισμού την εξασφαλίζουν η αλληλογνωριμία και ο αλληλοσεβασμός των γενεώνκαι προπαντός η ευλαβική προσήλωση των νεωτέρων προς ό,τι άξιο τους κληροδότησαν οι παλαιότεροι... *

Η έκφραση τιμής προς τον μεγάλο ποιητή συνεχίστηκε από την εποχή εκείνη ως σήμερα.