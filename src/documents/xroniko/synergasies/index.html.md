---
title: Συνεργασίες ΕΛΜ με φορείς και πρόσωπα
menuTitle: Συνεργασίες
menuHidden: false
menuOrder: 18
---

## 1970-2002

Το Δ.Σ. στη διάρκεια των τριάντα χρόνων δράσης του είχε καλή συνεργασία με τον εκάστοτε Βουλευτή, Νομάρχη και Δημάρχους της Λευκάδας, με το Πνευματικό Κέντρο του Δήμου Λευκάδας, με τη Φιλαρμονική και τα άλλα πολιτιστικά σωματεία της Λευκάδας. Επίσης συνεργάστηκε με το Σύλλογο Λευκαδίων Αττικής “Αγία Μαύρα” το Σύλλογο Λευκαδίων Ηλιούπολης, το Σύλλογο Λευκαδίων Πάτρας και με τους άλλους Συλλόγους των χωριών, που εδρεύουν στην Αττική.

Από το άλλο μέρος οι κοινωνικές συναντήσεις που έγιναν και συνεχίζουν κάθε χρόνο με την ευκαιρία της κοπής της πίττας, δίνουν τη δυνατότητα για συνάντηση των Λευκαδιτών, σύσφιγξη των σχέσεων και δημιουργία νέων γνωριμιών και φιλίας.

Στα 30 χρόνια της δράσης της η Εταιρεία έθεσε σε κυκλοφορία 35 τόμους με πολύ αξιόλογες εργασίες.

Τα βιβλία της Εταιρείας κυκλοφορούν σ’ όλη την Ελλάδα και ιδιαίτερα στη Λευκάδα και στην Αθήνα.

Δικαιολογημένα μπορεί να ισχυρισθεί κανείς ότι η Εταιρεία βρίσκεται στην πρωτοπορία ομόλογων Εταιρειών.

Οι *Επετηρίδες Α’* και Β' δόθηκαν δωρεάν σ’ όλα τα σχολεία Δημοτικής, Μέσης και Τεχνικής Εκπαιδεύσεως Λευκάδας και σ’ όλες τις κοινότητες της νήσου.

Η *Επετηρίδα* Ε', δόθηκε δωρεάν στα μέλη της Εταιρείας. Επίσης δόθηκε ως βραβείο από ένας τόμος Βαλαωρίτη σε όλους τους πρώτους μαθητές, των τάξεων των σχολείων της Λευκάδας. Σήμερα υπάρχουν αποθέματα των εκδόσεών της στα παρακάτω βιβλιοπωλεία της Αθήνας: Γρηγόρη, Κατάρτι, και της Λευκάδας: Τσιρίμπαση.

Για να συνεχίσει η Εταιρεία αποτελεσματικότερα το έργο της πρέπει να εξευρεθούν μόνιμοι οικονομικοί πόροι.

Έπειτα πρέπει να γίνει συστράτευση του ανθρώπινου δυναμικού, το οποίο θα βοηθήσει στην πραγμάτωση των σκοπών και τις επιδιώξεις της Εταιρείας. Η Εταιρεία προσκαλεί τους Λευκαδίτες, όπου και αν βρίσκονται, να τη συνδράμουν στο έργο της, με όποιον τρόπο νομίζουν. Κυρίως απευθύνεται στους νέους της Λευκάδας.

Όλοι οι Λευκαδίτες πρέπει να μάθουν ότι υπάρχει η Εταιρεία Λευκαδικών Μελετών και ότι επιτελεί ένα σπουδαίο επιστημονικό και πολιτισμικό έργο.

Η Εταιρεία για να οργανώσει και να πραγματοποιήσει τα συνέδρια και συμπόσια καθώς και τις άλλες πνευματικές εκδηλώσεις συμβουλεύεται, ανάλογα με την περίπτωση, τους επιστήμονες της Λευκάδας. Αγαστή και αποτελεσματική υπήρξε τα τελευταία χρόνια η συνεργασία του Δ.Σ. με τους συμπατριώτες μας ιστορικούς Σπύρο Ασδραχά και Τριαντάφυλλο Σκλαβενίτη. Η συμβολή των δύο αυτών ιστορικών στην οργάνωση των συνεδρίων και συμποσίων ως προς τη θεματική και την επιλογή των εισηγητών υπήρξε πολύ μεγάλη και αυτό αποδεικνύεται από την αποδοχή που είχαν αυτά κατά την πραγματοποίησή τους στη Λευκάδα. Οι δύο ιστορικοί, σύμβουλοι της Εταιρείας είχαν την ευθύνη για το επιστημονικό μέρος των Συμποσίων. Το Δ.Σ. εκφράζει τις θερμές του ευχαριστίες και ευαρέσκειά του στον Σπύρο Ασδραχά και τον Τριαντάφυλλο Σκλαβενίτη για την ανιδιοτελή προσφορά τους στην Εταιρεία και εύχεται η συνεργασία αυτή να συνεχιστεί και τα επόμενα χρόνια για το καλό της Λευκάδας. Ευελπιστεί το Δ.Σ. ότι θα εξακολουθήσουν να προσφέρουν στην Εταιρεία την επιστημονική τους βοήθεια και συνδρομή.

Θερμές ευχαριστίες ανήκουν και στους εισηγητές που παρουσίαζαν, κάθε φορά, τη θεματική των συνεδρίων και συμποσίων.

Η Εταιρεία Λευκαδικών Μελετών εργάζεται αθόρυβα και επίμονα για να αναδείξει την ιστορία και τον πολιτισμό της Λευκάδας, για να αναβαθμίσει την ποιότητα ζωής των κατοίκων του νησιού, για να διατηρήσει στη μνήμη των νεότερων τους αγώνες και τις αγωνίες, τις θυσίες και τους κόπους που έκαναν οι προγενέστεροι για να στήσουν τη δική τους κοινωνία, για να βρουν οι μεταγενέστεροι το νόημα της ζωής τους μέσα από την ιστορία του τόπου τους.

Η Εταιρεία οφείλει επίσης πολλά και σε εκείνους τους Λευκαδίτες, επιστήμονες κυρίως, οι οποίοι αν και δεν ήταν στο Δ.Σ. της Εταιρείας, όμως πρόσφεραν μεγάλες υπηρεσίες για την πραγμάτωση των σκοπών της, με τις ιδέες και τις συμβουλές τους, σε θέματα της ειδικότητάς τους ο καθένας, και με τις εισηγήσεις τους στα συνέδρια και στις άλλες εκδηλώσεις της Εταιρείας.

Η αναγνώριση, η καταξίωση και η προβολή της Εταιρείας οφείλεται και στα μέλη της, που με την οικονομική και ηθική συνδρομή τους τη στηρίζουν, αλλά συγχρόνως γίνονται και οι πρεσβευτές της στους άλλους Λευκαδίτες, που δεν έχουν γίνει ακόμα μέλη της.

Με το όλο έργο της Εταιρείας προάγεται η έρευνα για τα θέματα της Λευκάδας, σε διαχρονικό επίπεδο, ρίχνεται φως στις περιόδους της ιστορίας της και παρουσιάζεται μέσα απ’ αυτά η κοινωνική και πολιτική δομή και λειτουργία των θεσμών του νησιού, καθώς και τα καθαυτό πολιτιστικά του επιτεύγματα κατά τις διάφορες ιστορικές περιόδους.

Η Ε.Λ.Μ., με τους σκοπούς που έχει θέσει στο Καταστατικό της, συντελεί σημαντικά στην επιστημονική έρευνα, αλλά κυρίως προάγει τα θέματα της τοπικής ιστορίας. Η Λευκάδα σήμερα είναι σημείο αναφοράς για τα θέματα της τοπικής ιστορίας στα επιστημονικά και ερευνητικά κέντρα της Ελλάδας.

## 2006-2008

#### ΠΝΕΥΜΑΤΙΚΟ ΚΕΝΤΡΟ ΔΗΜΟΥ ΛΕΥΚΑΔΑΣ

Η συνεργασία της Εταιρείας με το Πνευματικό Κέντρο του Δήμου Λευκάδας άρχισε τον Αύγουστο του 1996 και συνεχίζεται ως σήμερα.

- Το Π.Κ. παραχώρησε την αίθουσα και τον τεχνικό εξοπλισμό για τη διεξαγωγή των Συμποσίων ΙΑ', IB' και ΙΓ', καθώς και οικονομική ενίσχυση.
- Επίσης, το Π.Κ., σε συνεργασία με την Εταιρεία, οργάνωσε και πραγματοποίησε ημερίδα για την ποίηση στις 22 Μαρτίου 2008 με την ευκαιρία του εορτασμού της 21ης Μαρτίου, της Παγκόσμιας ημέρας Ποίησης.


Τιμήθηκαν οι ποιητές Κώστας Φωτεινός και Σπύρος Βρεττός.

Ομιλητές: Δημήτριος X. Σκλαβενίτης, φιλόλογος, Δέσποινα Καλέζου, φιλόλογος, Κατερίνα Κωστίου, καθηγήτρια Νεοελληνικής Φιλολογίας στο Πανεπιστήμιο Πατρών.

#### ΝΟΜΑΡΧΙΑΚΗ ΑΥΤΟΔΙΟΙΚΗΣΗ ΛΕΥΚΑΔΑΣ

Η συνεργασία Ν.Α. και Ε.Λ.Μ. υπήρξε άψογη.

- Η Ν.Α., και συγκεκριμένα ο τότε Νομάρχης Λευκάδας Χρήστος Λάζαρης, συ- νετέλεσε αποφασιστικά στη φωτοτυπική ανατύπωση των δύο τόμων της *Ιστορίας της Νήσου Λευκάδας* του Π. Γ. Ροντογιάννη με την αγορά μεγάλου αριθμού αντιτύπων.
- Συνδιοργάνωση N.A. και Ε.Λ.Μ. τριημέρου αφιερώματος μνήμης και τιμής για τους Αριστόξενο Σκιαδά, Θεόδωρο Στάμο, Τέλη Χαραμόγλη \(27-29 Οκτωβρίου 2006\).

Ομιλητές:

*Αριστόξενος Σκιαδάς*: Δημήτριος X. Σκλαβενίτης, Θ. Κ. Στεφανόπουλος, Κώστας Μπουραζέλης, Αγγελική Στασινοπούλου-Σκιαδά, *Αντιφώνηση.*

*Θεόδωρος Στάμος:* Γεωργιάννα Σταματέλου-Σάββα, Ντίνα Καλούδη, Σωτήρης Θεριανός, Κώστας Γλένης, Ζαχαρίας Πορταλάκης.

*Τέλης Χαραμόγλης:* Άννα Νικοδήμου, Τριαντάφυλλος Σκλαβενίτης, Δημήτρης Τσερές, Ντίνα Χαραμόγλη, *Αντιφώνηση.*

- Η Ν.Α. Λευκάδας και συγκεκριμένα ο Νομάρχης Λευκάδας Κώστας Αραβανής 
α\) Συνδιοργάνωσε με την Εταιρεία Λευκαδικών Μελετών το Συμπόσιο IB', 2007, και ΙΓ', 2008, αναλαμβάνοντας την οικονομική δαπάνη. 
β\) Συνέβαλε στη φωτοτυπική ανατύπωση του λευκώματος «Αριστοτέλης Βαλα- ωρίτης» με την αγορά 300 αντιτύπων \(2009\). 
γ\) Η Νομαρχιακή Αυτοδιοίκηση Λευκάδας θα συμβάλλει στα έξοδα της έκδοσης τιμητικού τόμου για τον Νίκο Σβορώνο \(2009\).

#### ΔΗΜΟΣ ΕΛΛΟΜΕΝΟΥ 

Το Πνευματικό Κέντρο του Δήμου Ελλομένου ανέλαβε να χρηματοδοτήσει την έκδοση της εργασίας της Πολυξένης Δημητρακοπούλου, με τίτλο *Ο Ναός Αγίου Ιω- άννου Προδρόμου του Αλάτρου* \(2009\).

#### ΔΗΜΟΙ ΛΕΥΚΑΔΑΣ

Κατά τη διάρκεια διεξαγωγής των ΙΑ', 2006, και IB', 2007, Συμποσίου, φιλοξένησαν τους συνέδρους οι Δήμοι: Απολλωνίων, Ελλομένου, Σφακιωτών.

## 2009-2011

#### ΝΟΜΑΡΧΙΑΚΗ ΑΥΤΟΔΙΟΙΚΗΣΗ ΛΕΥΚΑΔΑΣ

Η συνεργασία ΝΑΛ και ΕΛΜ υπήρξε άψογη.

- Η ΝΑ Λευκάδας, και συγκεκριμένα ο Νομάρχης Κώστας Αραβανής, 
α\) Συνδιοργάνωσε με την Εταιρεία τα Συμπόσια, ΙΔ' το 2009 και ΙΕ' το 2010, αναλαμβάνοντας και μέρος της οικονομικής δαπάνης. 
β\) Αγόρασε εβδομήντα \(70\) αντίτυπα του λευκώματος *ΆγγελοςΣικελιανός,* προς 30 ευρώ έκαστον.

#### ΠΝΕΥΜΑΤΙΚΟ ΚΕΝΤΡΟ ΔΗΜΟΥ ΛΕΥΚΑΔΑΣ

Η συνεργασία ΠΚΔΛ και ΕΛΜ υπήρξε άψογη.

- Το ΠΚΔΛ και ο Δήμαρχος Λευκαδίων, Βασίλειος Φέτσης, παραχώρησαν την αίθουσα του ΠΚΔΛ και τον τεχνικό εξοπλισμό για τη διεξαγωγή των Συμποσίων, ΙΔ' το 2009 και ΙΕ' το 2010, αναλαμβάνοντας και μέρος της οικονομικής δαπάνης.
- Το ΠΚΔΛ και ο Δήμαρχος Λευκάδας, Κώστας Αραβανής, παραχώρησαν την αίθουσα του ΠΚΔΛ και τον τεχνικό εξοπλισμό για τη διεξαγωγή του Συμποσίου ΙΣΤ' το 2011 αναλαμβάνοντας και μέρος της οικονομικής δαπάνης οργάνωσης του ΙΣΤ' Συμποσίου.

#### ΙΝΣΤΙΤΟΥΤΟ ΝΕΟΕΛΛΗΝΙΚΩΝ ΕΡΕΥΝΩΝ ΕΘΝΙΚΟΥ ΙΔΡΥΜΑΤΟΣ ΕΡΕΥΝΩΝ

- Με τη συνεργασία του οργανώθηκε η *Επιστημονική Συνάντηση για τα 100 χρόνια από τη γέννηση των Λευκαδίων Ιστορικών Νίκου Γ. Σβορώνου \(1911-1989\) και Πάνου Γ. Ροντογιάννη \(1911-1996\)* στο αμφιθέατρο του Εθνικού Ιδρύματος Ερευνών, στις 18 Νοεμβρίου 2011.

## 2012-2014

#### ΠΝΕΥΜΑΤΙΚΟ ΚΕΝΤΡΟ ΔΗΜΟΥ ΛΕΥΚΑΔΑΣ

Ο Δήμαρχος Λευκάδας και Πρόεδρος του Πνευματικού Κέντρου Κώστας Α. Αραβα- νής, ο Αντιπρόεδρος του Πνευματικού Κέντρου Τάσος Γαζής, το Διοικητικό Συμβούλιο και το προσωπικό στήριξαν στην συνοργάνωση των Συμποσίων της Εταιρείας στις Γιορτές Λόγου και Τέχνης ΙΖ' \(2012\) και ΙΗ' \(2013\) παραχωρώντας την αίθουσα και τον εξοπλισμό της και αναλαμβάνοντας τις περισσότερες από τις απαιτούμενες δαπάνες σε καιρούς λιτότητας. Συμφωνήθηκε η συνεργασία να συνεχιστεί και το 2014 και να πραγματοποιηθεί το Ιθ' Συμπόσιο στις Γιορτές Λόγου και Τέχνης τον Αύγουστο του 2014 με την οικονομική ενίσχυση του Δήμου.

#### ΔΙΑΔΙΚΤΥΑΚΟΣ ΤΟΠΟΣ ΤΗΣ ΕΛΜ: lefkadika.gr 

Ο Δημήτριος θ. Φατούρος, Υπάλληλος ΟΗΕ, μέλος της Εταιρείας μας, προσφέρθηκε να γίνει χορηγός για τη δημιουργία του. Ο Πάνος Γ. Ροντογιάννης, προγραμματιστής, μέλος της Εταιρείας μας, ανέλαβε το τεχνικό μέρος και ο Τριαντάφυλλος Ε. Σκλαβενίτης, Ιστορικός, Διευθυντής Ερευνών ΕΙΕ, ανέλαβε την επιμέλεια των κειμένων, που θα ανέβουν στον διαδικτυακό τόπο, ο οποίος θα λειτουργεί από το καλοκαίρι του 2014.
