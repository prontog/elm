---
activity: Κοινωνικές εκδηλώσεις
year: 1971-1984
description: 
---

Η Εταιρεία επιμελήθηκε τη φιλοτέχνηση και τοποθέτηση στον κήπο της παραλίας \(μποσκέτο\) της προτομής της αείμνηστης συμπατριώτισσας ποιήτριας Κλεαρέτης Δίπλα-Μαλάμου, για την οποία δαπάνησε το ποσόν των 110.000 δρχ.

Το Δ. Συμβούλιο, αποφάσισε να βραβεύει κάθε χρόνο τους μαθητές όλων των Γυμνασίων και Λυκείων της Νήσου που θα αριστεύσουν στις εξετάσεις τους.

Η Εταιρεία, σύμφωνα με το Καταστατικό, ανεκήρυξε ευεργέτες τον Παναγιώτη Σάντα και τον αείμνηστο Β. Φραγκούλη και το Ίδρυμα Εθνικής Τραπέζης.

Η Εταιρεία οργανώνει, κάθε χρόνο, κοινωνικές εκδηλώσεις με σκοπό να φέρει τα μέλη της και τους φίλους της συμπατριώτες σε επαφή σε μια ατμόσφαιρα εγκαρδιότητας και φιλίας.

Το Μάιο 1976, ύστερα από πρόσκληση του Νομάρχη Λευκάδας Γεωργίου Γιαννοπούλου, η Εταιρεία ανέλαβε τη διεξαγωγή διαγωνισμού μεταξύ των τελειοφοίτων των Γυμνασίων της πόλεως και αθλοθέτησε το διαγωνισμό με βιβλία της στη μνήμη των Βασίλη Φραγκούλη και Δημοσθένη Κουνιάκη. Στην απονομή των βραβείων παρέστη ο Πρόεδρος Αριστόξενος Σκιαδάς και ο Γεν. Γραμματέας Ιων. Παπαδάτος, ο οποίος μίλησε και με σχετικό θέμα.

Ο Πρόεδρος της Εταιρείας Αριστόξενος Σκιαδάς έλαβε μέρος στη σύσκεψη που οργανώθηκε στη Λευκάδα, στις 30-12-1978, με πρωτοβουλία του βουλευτή Λευκάδας Παναγιώτη Καββαδά με θέμα το Ιόνιο Πανεπιστήμιο.
