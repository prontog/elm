---
title: Θεματική και Πρόγραμμα Κ΄ Συμποσίου
activity: Συμπόσια
year: 2015
altText: Κ' Συμπόσιο στις Γιορτές Λόγου και Τέχνης, Λευκάδα 31 Ιουλίου - 1 Αυγούστου 2015, *Αλλαγές κυριαρχιών, ρήξεις και νέοι θεσμοί στα Επτάνησα από το 1797 έως το 1815*. Η Θεματική και το προγράμμα του Συμποσίου Κ´ βρίσκονται [εδώ](/xroniko/symposia/symposio_20.html).
description: Κ' Συμπόσιο στις Γιορτές Λόγου και Τέχνης, Λευκάδα 31 Ιουλίου - 1 Αυγούστου 2015, *Αλλαγές κυριαρχιών, ρήξεις και νέοι θεσμοί στα Επτάνησα από το 1797 έως το 1815*.
---

### Αλλαγές κυριαρχιών, ρήξεις και νέοι θεσμοί στα Επτάνησα από το 1797 έως το 1815
### Πνευματικό Κέντρο Δήμου Λευκάδας
### 31 Ιουλίου & 1 Αυγούστου 2015
 
Η επτανησιακή ιστορική περίοδος από το 1797 έως το 1815, η λεγόμενη «Μεταβατική» ορίζεται από την κατάλυση της βενετοκρατίας από τους Γάλλους Δημοκρατικούς, στα μέσα του 1797, μέχρι το πέρασμα στην Αγγλική Προστασία το 1815.

Η απόβαση των Γάλλων Δημοκρατικών της Γαλλικής Επανάστασης και του Βοναπάρτη το καλοκαίρι του 1797 στα Ιόνια Νησιά αλλάζει το βηματισμό της Ιστορίας, καταλύοντας και στα Επτάνησα τη μεσαιωνική φεουδαρχική τάξη πραγμάτων. Οι ρήξεις, οι ανατροπές και οι αλλαγές αυτής της μεταβατικής εικοσαετίας πυκνώνουν τον ιστορικό χρόνο, με κύρια χαρακτηριστικά την έκφραση των έντονων εθνοτικών-πατριωτικών στοιχείων με καταλύτη τα συνθήματα της Ελευθερίας, της Ανεξαρτησίας και της Ισότητας, σε συνδυασμό με την αναγέννηση της αρχαίας ελληνικής κληρονομιάς, που έσπειραν ο προφορικός και τυπωμένος λόγος των γαλλικών προκηρύξεων και οι συμβολισμοί, οι γιορτές και οι παραστάσεις στο δημόσιο χώρο με λαϊκή συμμετοχή.

Η απόβαση των ναυτικών δυνάμεων της απροσδόκητης συμμαχίας της Ορθόδοξης Ρωσίας, με επικεφαλής το Ναύαρχο Θεόδωρο Ουσακώφ και της μουσουλμανικής Τουρκίας με τον Καντίρ πασά, το 1799, οδήγησε σε ανατροπές και οπισθοδρομήσεις στις προσπάθειες των Επτανησίων να στεριώσουν τα νεοαποκτημένα ανθρώπινα και πολιτικά δικαιώματα.

Η Επτάνησος Πολιτεία \(1800-1807\), που δημιουργήθηκε, είναι το πρώτο ημιαυτόνομο νεοελληνικό κράτος, έστω και υποτελές στο σουλτάνο, το οποίο επέτρεψε να αναπτυχθούν και να δοκιμαστούν νέοι πολιτειακοί και διοικητικοί θεσμοί και να  αναδειχθεί ελληνικό πολιτικό προσωπικό στην υπηρεσία τους.

Η επάνοδος των Γάλλων Αυτοκρατορικών του Ναπολέοντα το 1807, εξαιτίας νέων ισορροπιών και διαμελισμών της Ευρώπης, ανέκοψε, με την επιβολή μιας νέας ξένης κυριαρχίας, τις όποιες προσπάθειες για ομαλή πορεία.

Η εμφάνιση των Άγγλων, ως φιλόδοξων νέων κυριάρχων, με τις διαδοχικές κατακτήσεις των Ιόνιων Νησιών από τα νότια, συνδυαζόταν με την τροπή των ευρωπαϊκών συσχετισμών, τη σταδιακή εξουδετέρωση του Ναπολέοντα και την απόφαση του Συνεδρίου της Βιέννης και οδήγησε τα Επτάνησα το 1815 στην Αγγλική προστασία, που θα κρατήσει μισό αιώνα ως το 1864.

Οι καίριες όψεις και τα σημαντικότερα φαινόμενα αυτής της επτανησιακής μεταβατικής περιόδου \(1797-1815\) θα εξεταστούν στο Κ’ Συμπόσιο και ελπίζεται ότι θα κινηθεί το ενδιαφέρον των πολιτών για προβληματισμό και διάλογο στο δρόμο της ιστορικής αλήθειας.

#### ΠΡΟΓΡΑΜΜΑ 

##### Παρασκευή 31 Ιουλίου 2015, ώρες: 19:00 έως 21:30

Πρόεδρος: Δημήτρης Ροζάκης, Φιλόλογος

|                              |                        |
| :--------------------------- | :----------------------|
|19:15-19:30 |**Κώστας Δρακονταειδής**, Δήμαρχος Λευκάδας, *Χαιρετισμός*
|19:30-19:45 |**Αθανάσιος Δ. Μελάς**, Πρόεδρος ΕΛΜ, *Η θεματική του Συμποσίου*
|19:45-20:20 |**Άγγελος Γ. Χόρτης**, Δρ. Ιστορίας, *Το χρονικό της Επτανησιακής Μεταβατικής περιόδου 1797-1815: Γάλλοι Δημοκρατικοί \(1797-1799\), Ρωσοτούρκοι \(1799\),Επτάνησος Πολιτεία \(1800-1807\), Γάλλοι Αυτοκρατορικοί \(1807-1815\),Αγγλική Προστασία \(1815\).*
|20:20-20:40 |**Νίκος Κ. Αλιβιζάτος**, Καθηγητής Συνταγματικού Δικαίου Πανεπιστημίου Αθηνών, *Τα τρία επτανησιακά Συντάγματα \(\(1800,1801,1803\) ο διεθνής και ο τοπικός περίγυρός τους.*
|20:40-21:00 |**Τριαντάφυλλος Ε. Σκλαβενίτης**, Ιστορικός, Διευθυντής Ερευνών Εθνικού Ιδρύματος Ερευνών, *Ιδεολογικές ανατροπές καισυνθέσεις.*
|21:00-21:30 |ΣΥΖΗΤΗΣΗ

##### Σάββατο 1 Αυγούστου 2015, ώρες: 19:00-21:30

Πρόεδρος: Γιώργος Βιολιδάκης, Ιστορικός

|                              |                        |
| :--------------------------- | :----------------------|
|19:15-19:35 |**Σεβαστή Λάζαρη**, Δρ. Ιστορίας, Σχολικός Σύμβουλος, *Οικονομικές αλλαγές και  προσαρμογές.*
|19:35-19:55 |**Χριστίνα Ε. Παπακώστα**, Ιστορικός, *Επτάνησα και Αλή Πασάς.*
|19:55-20:15 |**Δημήτρης Σπ. Τσερές**, Φιλόλογος - Συγγραφέας, *Εκπαιδευτικοί και πολιτισμικοί αναβαθμοί.*
|20:15:20:35 |**Δημήτρης Αρβανιτάκης**, Ιστορικός, Υπεύθυνος Εκδόσεων Μουσείου Μπενάκη, *Η πατρίδα, οι πολίτες και οι πατριώτες: ιστορικές αλλαγές και εννοιολογικές διαφοροποιήσεις στην εποχή της μετάβασης.* Την ανακοίνωση διάβασε ο Δημήτρης Ροζάκης.
|20:35-21:00 |ΣΥΖΗΤΗΣΗ
|21:00-21:20 |ΑΠΟΝΟΜΗ ΒΡΑΒΕΙΟΥ, Ο Πρόεδρος της ΕΛΜ, Αθανάσιος Δ. Μελάς, απονέμει το βραβείο ΠΕΤΡΟΥ & ΝΙΤΑΣ ΑΡΓΥΡΗ στον πρώτο αποφοιτήσαντα μαθητή των Λυκείων της πόλης το σχολικό έτος 2014-2015.
|21:20-21:30 |ΕΥΧΑΡΙΣΤΙΕΣ, ΑΠΟΧΑΙΡΕΤΙΣΜΟΙ