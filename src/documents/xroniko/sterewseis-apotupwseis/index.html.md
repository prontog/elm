---
title: Στερεώσεις και αποτυπώσεις Μονών Λευκάδας
menuHidden: false
menuOrder: 15
---

Το 1971 το Δ.Σ. συνέβαλε οικονομικά και με προσωπική επίβλεψη του β. Φραγκούλη στη συντήρηση και στερέωση του καθολικού της Ιεράς Μονής Ασωμάτων Βαυκερής, εργασία που έκαμε η Αρχαιολογική υπηρεσία Ιωαννίνων. Και τώρα, επειδή έχει και ανάγκη περαιτέρω συντηρήσεως, ανέθεσε στον αρχιτέκτονα, μέλος του Δ.Σ. Πάνο Σάντα, να μελετήσει τις ανάγκες και να συντάξει το σχετικό προϋπολογισμό της δαπάνης.

Το Δ.Σ., έπειτα από εισήγηση της Μάρως Φίλιππα-Αποστόλου, καθηγήτριας του ΕΜΠ, συμπατριώτισσάς μας, για την προστασία των χριστιανικών μνημείων της Λευκάδας υπέβαλε αίτηση στην Εφορία βυζαντινών Αρχαιοτήτων Ιωαννίνων για χορήγηση άδειας αποτύπωσης αυτών. Μετά τη χορήγηση της άδειας η Μάρω Φίλιππα με τους φοιτητές του εργαστηρίου που διευθύνει στο Πολυτεχνείο ανέλαβε το πρόγραμμα αποκατάστασης 10 μεταβυζαντινών μνημείων-μονών και εκκλησιών. Το πρόγραμμα της αποτύπωσης χρηματοδοτήθηκε από το Υπουργείο Πολιτισμού με το ποσό των 5.000.000, τα οποία χορηγήθηκαν στην Εταιρεία με εισήγηση του Προέδρου της Βουλής Απόστολου Κακλαμάνη και του βουλευτή της Λευκάδας Παναγιώτη Πάλμου.
